<html>

<head>
<meta http-equiv="Content-Type"
content="text/html; charset=iso-8859-1">
<meta name="GENERATOR" content="Microsoft FrontPage 2.0">
<title>RF pressrelase - Prins Bertil bortgången</title>
</head>

<body bgcolor="#FFFFFF" link="#000080" vlink="#008080">

<p align="left"><img src="BILDER/RUBRIK2.GIF" tppabs="http://www.svenskidrott.se/rf/pressrelease/bilder/rubrik2.GIF" width="227"
height="28"></p>

<p>&nbsp;</p>

<p><font size="5" face="Arial"><b>Idrottsrörelsen sörjer sin
prins</b></font></p>

<p>- Det är med stor sorg och saknad vi inom idrottsrörelsen
tar emot budet om Prins Bertils bortgång. Han var ju inte bara
en ovanligt populär och folkkär medlem av kungahuset, utan i
hög grad &quot;vår&quot; prins, Idrottsprinsen.</p>

<p>Det säger Riksidrottsförbundets ordförande Arne Ljungqvist
i en kommentar till beskedet om att Prins Bertil avlidit i sitt
hem den 5 januari, 84 år gammal.</p>

<p>Prinsen var under alla år känd för sitt idrottsintresse.
Han var själv mycket aktiv och framgångsrik idrottsman. Under
sin tid som elev på Lundsberg blev han svensk juniormästare på
skridsko, med tiden 48,7 på 500 meter. Han blev också
distriktsmästare i stående höjdhopp på det för den tiden
mycket goda resultatet 1,53 m. Längre fram ägnade han sig åt
motorsport, golf och därefter den för Sverige nya idrotten
boule. Prins Bertil var en av de drivande krafterna bakom att
Bouleförbundet valdes in i Riksidrottsförbundet 1987.</p>

<p>Men sin största insats gjorde Prins Bertil som idrottsledare.
Han var under perioden 1947-1991 RF:s ordförande och var under
många år också ordförande i den dåvarande Överstyrelsen.
1947 valdes han även till ordförande i Sveriges Olympiska
Kommitté, en post han värdesatte speciellt och innehade ända
till sin död.</p>

<p>- Prins Bertil var alltid en lika självklar som populär
medlem i de svenska OS-trupperna, säger SOK:s
styrelseordförande C G Anderberg. De aktiva kände hans genuina
idrottsintresse och han gav många bevis på att han verkligen
kunde idrott. Prinsen trivdes betydligt bättre i
omklädningsrummet än på hedersläktaren, något som gjorde
honom till en uppskattad person i hela idrottsvärlden. Hans
insatser uppskattades också av den Internationella Olympiska
Kommittén, som tilldelade honom den Olympiska Orden i silver
1978 och i guld 1988.</p>

<p>Under Prins Bertils tid i den svenska idrottens ledning
genomgick idrottsrörelsen stora förändringar. Det var under
denna period idrottsrörelsen blev en verklig folkrörelse,
samtidigt som professionaliseringen av elitidrotten slog igenom
på allvar.</p>

<p>- Även om Prins Bertil aldrig utnyttjade sin ställning till
att påverka den demokratiska folkrörelsen, följde han hela
tiden diskussionerna och hade klara egna uppfattningar i de
avgörande frågorna, säger Arne Ljungqvist. Så sent som till
för några månader sedan hade jag regelbundna träffar med
Prinsen där vi diskuterade aktuella idrottsfrågor.</p>

<p>Tillbaka till listan på <a
href="../../../tppmsgs/msgs0.htm#53" tppabs="http://194.68.222.150/RF/default.htm">pressreleaser</a> </p>

<p align="center">&nbsp;</p>

<p align="center"><img src="../BILDER/LINJE.GIF" tppabs="http://www.svenskidrott.se/rf/Bilder/linje.GIF" width="454"
height="3"></p>

<p align="center"><font color="#000000">Skicka synpunkter eller
frågor om denna sida till </font><a
href="mailto:webmaster@rf.se"><font color="#000000">Webmaster</font></a></p>

<p align="center"><font color="#000000" size="2">Senast
uppdaterad 6 januari 1997<br>
© Riksidrottsförbundet 1996</font></p>
</body>
</html>
