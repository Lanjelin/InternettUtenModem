<HTML>
<HEAD>
<TITLE>Senna vulkanen i udbrud af Benjamin Sonne Njør Bredahl</Title>
</HEAD>

<BODY>

<H1 align=center>Senna-vulkanen er i udbrud !</H1>

<P>

Den tragiske weekend på Imola-banen i 1994 er endnu ikke glemt. To
Formel 1 kørerer blev dræbt på banen, den mest kendte er naturligvis
Ayrton Sennas dødsfald i Tamburellosvinget. Dødsfaldet har igennem de
sidste to og et halvt år været til grund for en civil undersøgelse.
For et godt stykke tid siden fremlagde man det endelige resultat af
undersøgelsen. En 500-siders rapport blev udgivet, og det eneste den
konkluderede, var at Williams-racerens ratstamme knækkede i indgangen til
Tamburello. Her sidst i november 1996 blev det så besluttede af  Maurizio
Passarini, Bolognas offentlige anklager, at man ville rejse tiltale
imod Williams holdet og fremtrædende ledere og ingeniører. Som Frank
Williams sagde: "Det ser ud til at sagen har ligget og ulmet, men nu
ser det ud til at vulkanen kommer i udbrud." Men for at sætte hele
sagen i et samlet perspektiv må vi skrue tiden tilbage til den
tragiske søndag den 1. maj 1994.
<P>
Søndag eftermiddag og bagende sol på den hurtige Imolabane, som blot
dagen forinden havde krævet det første dødsoffer i sporten i 12 år.
Østrigeren Roland Ratzenberger var blevet slået ihjel under træning, i
sin  Simtek-racer, da bilen styrede direkte ind i en betonmur i
Villeneuve-svinget, umiddelbart før Tosa. Stemningen på griden var
derfor trykket. Allerede i starten sker det første uheld. Pedro Lamy
brager op i J.J. Lehtos stillestående Benetton, og løbet bliver kørt
videre bag pace-car. På 6. omgang bliver løbet igen givet frit, og
Senna og Schumacher fortsætter deres dominans. 11 sekunder efter at
Senna er kørt ud pa sin 7. omgang styrer bilen helt forkert igennem
Tamburello og sekundet efter rammer Senna en betonmur med høj fart.
Bilen bliver slynget flere meter  frem og ender i udkanten af banen.
Løbet bliver stoppet med det samme og der går 2 minutter før
lægeholdet kommer ud til Sennas ødelagte bil. Det tager lang tid at få
hjelmen af Senna og halvandet minut senere er han løftet ud af bilen.
Professor Syd Watkins, der er den omrejsende læge i Formel 1, indser
hurtigt at dette er alvorligt, idet Sennas hoved er blevet svært
beskadiget, hvilket forårsager kraftige blødninger og derfor bliver
der tilkaldt en helikopter som ankommer meget hurtigt. 17 minutter
efter at Senna ramte muren løfter helikopteren sig fra jorden og
bliver sendt til Bologna for videre behandling. Sennas situation er
allerede kritisk og derfor har lægerne arbejdet hårdt i et forsøg på
at stabilisere hans tilstand. Lægerne forsøger gentagne gange at
genoplive Senna, men hans tilstand gør det umuligt at rede hans liv.
Klokken ca. 19:00 bliver det officielt udtalt fra hospitalet at Senna
er død.
<P>
Hele Formel 1-verdenen var naturligvis i sorg, og i Brasilien blev der
erklæret landesorg i flere dage. Sennas begravelse blev et kæmpe
optog, hvor Brasilien tog værdig afsked med deres konge. Alle var
interesseret i at finde ud af årsagen til dette tragiske uheld. FIA,
som er Formel 1's overordnede organ, undersøger altid hvad der er sket
i de forskellige ulykker, hvad enten de er alvorlige eller er af
mindre betydning. Max Mosley, præsident for FIA, afholdt kort efter
ulykken et pressemøde for at fortælle hvad man vidste og for at mane
nogle gisninger til jorden. Det forlød blandt andet at fordi man havde
afskaffet de mange elektroniske hjælpemidler, var det muligt at et
sådan uheld kunne indtræffe. Men en kører som Senna skulle med sit
talent, nok kunne køre igennem det sving, ligesom mange af hans andre
medkørere, der i de foregående sæsoner havde været uden disse
hjælpemidler. Banesikkerheden fejlede heller ikke noget, ifølge FIA.
Det havde godt nok været diskuteret tidligere at sætte dæk op foran
betonmuren, men de ville i stedet gøre mere skade end gavn. FIA havde
sikkerhedsgodkendt banen, men man kan derfor godt alligevel diskutere,
om det ikke var uforsvarligt at have denne mur, som ikke stod
parallelt med banen, men derimod gjorde det muligt for kørerne at køre
frontalt ind i muren. Men det store og måske stadig ubesvarede
spørgsmål eksisterer stadig: Hvorfor kørte Senna helt umotiveret af
banen?
<P>
<CENTER>
<IMG SRC="IMAGES/SEN-1.JPG" tppabs="http://www.winet.dk/kunder/users/arne/images/sen-1.jpg"><BR>
<I>Div. labels der viser at raceren var godkendt af tekniskkontrol.</I>
</CENTER>
<P>
Dette spørgsmål forsøgte man at få besvaret ved den civile
undersøgelse som blev iværksat. Ingen er i tvivl om at Senna mistede
kontrollen med sin Willams-racer. Teorier fremsat af  "eksperter" var
mange. Der var nogle franskmænd der mente at der faldt noget af bilen,
måske noget af hjulophænget. Andre havde den mere avancerede ide at
dækkene kunne have skylden for uheldet, idet kørerne havde ligget bag
pace-car i et længere stykke tid, og at dæktrykket derfor ikke var
optimalt.
<P>
<CENTER>
<IMG SRC="IMAGES/SEN-2.JPG" tppabs="http://www.winet.dk/kunder/users/arne/images/sen-2.jpg"><BR>
<I>Undersøgelselskomiteen ved vraget.</I>
</CENTER>
<P>
Da italienerne offentliggjorde deres rapport om Sennas uheld, var der
ingen tvivl. En brækket ratstamme var årsagen til uheldet. Nu har
undersøgelsen ligget lidt i dvale, men her sidst på året, er det nu
100% sikkert at man vil rejse tiltale imod 6 personer som havde
indirekte ansvar for ulykken. De anklagede fra Williams-teamet er,
teamejer Frank Williams, teamets tekniske leder Patrick Head og Adrian
Newey, der er chef designer for holdet. Endvidere er Roland
Bruynseraede, der er FIAs løbsdirektør. Personer med tilknytning til
Imolabanen er også tiltalt fordi de ikke i tide havde ændret
Tamburello-svinget. Det drejer sig om Frederico Bedinelli som er chef
for det firma der står for Formel 1-løbene på Imola. Chefen for
baneofficials, Giorgio Poggi er også blevet tiltalt. Sagen er meget
kompliceret og der kan føres mange argumenter, både for og imod. Men
hvad ligger til grund for anklagerne? Hvilke omstændigheder omkring
hans uheld kan man stadig stille spørgsmålstegn ved?
<P>
<CENTER>
<IMG SRC="IMAGES/SEN-3.JPG" tppabs="http://www.winet.dk/kunder/users/arne/images/sen-3.jpg"><BR>
<I>Undersøgelselskomiteen har afmonteret ratstammen.</I>
</CENTER>
<P>
Der er blevet rejst mange anklager i sagen angående Sennas død. Der
tegner sig i øjeblikket en del problematik i forbindelse med selve
dødsfaldet, nok mest set ud fra en medicinsk synsvinkel. I de
italienske myndigheders undersøgelser af dødsfaldet, konkluderer de
efter obduktionen af Senna, at han var død på stedet. Dette kan blive
et meget kontroversielt spørgsmål og har rejst en del spørgsmål som
sætter mange i et meget dårligt lys. Efter italiensk lovgivning SKAL
et arrangement aflyses hvis der sker et uheld med døden til følge.
Hvis det passer at Senna døde inden han "forlod" banen, skulle FIA
have aflyst løbet, men på den måde ville man gå glip af mange penge,
og det kan man jo ikke have. Eksperter har regnet ud at Senna rammer
muren med 208 km/t, det vil sige at Senna har forsøgt at bremse, idet
han kom ind i svinget med 313 km/t. Med de kræfter der er i et sådan
sammenstød, vil det sige at Sennas hoved blev svært beskadiget. Det
ville svare til at Senna hoppede på hoved ud fra Rundetårn og landede
med hovedet først!  Ingen ville kunne overleve dette. Senna fik
vædskeansamlinger i hjernen, samtidig med at hovedpulsåren blev revet
over, hvilket kostede et stort blodtab. Man kan derfor godt undre sig
over at professor Syd Watkins, FIAs læge siger at Senna trak vejret da
han blev overført til helikopteren, men indrømmer dog at "hans chancer
for at overleve var meget små på grund af alvorlige hjerneskader." For
at Senna kunne komme til hospitalet "i live", måtte man genoplive ham,
måske endda på banen. Her er vi inde ved det etiske spørgsmål. Hvorfor
er der så mange ting der taler for at Senna var død på stedet?  Har FIA
noget af skylden?  Spørgsmålene kan nok ikke besvares.
<P>
<CENTER>
<IMG SRC="IMAGES/SEN-4.JPG" tppabs="http://www.winet.dk/kunder/users/arne/images/sen-4.jpg"><BR>
<I>Undersøgelselskomiteen undersøger brudet på ratstammen.</I>
</CENTER>
<P>
Det som er det vigtigste i hele sagen er den berømte knækkede
ratstamme, som de italienske myndigheder har bevist at være skyldig i
den fatale ulykke. Efter flere års arbejde har Enrico Lorenzini fundet
frem til at Williams holdet bærer skylden for at ratstammen knækkede.
Senna havde igennem det første stykke tid hos Williams, ønsket at få
rattet i en anden position, for at han kunne få et bedre overblik over
instrumentpanelet. Williamsteamet ønskede derfor at ændre rattets
position, og derfor var man nødt til at gøre ratstammen kortere. En
ratstamme er altid lavet ud i et stykke, men det var Sennas ikke i
løbet på  Imola. Rapporten konkluderer at ratstammen var lavet af  to
stykker, og i forskellig diameter. 23 cm. oppe på  ratstammen var de
blevet svejset eller smeltet sammen. Men de eksperter der har
undersøgt ratstammen siger at den ikke kan have været særlig godt
smeltet sammen og at det ligefrem ligner amatørarbejde. Williamsholdet
har haft travlt og har derfor ikke investeret den nødvendige tid og det nødvendige
materiale til at give det optimale til Senna. Williams har kategorisk
afvist enhver påstand om at ratstammen knækkede. De siger at de ud fra
deres telemetriudskrifter kan bevise at styrefunktionen virkede
optimalt indtil sammenstødet. Desværre kan man ikke se dette ud fra
den sorte box der ligger i enhver F1-bil. Den er under mystiske
omstændigheder blevet ødelagt!  Der kan være tale om sabotage,
angiveligt ikke forårsaget af Williams, men af andre der har haft med
undersøgelsen at gøre. Dette virker yderst mystisk og man begynder at
se at der er noget i denne sag der ikke hænger sammen. Sabotage og
folk der ikke vil fortælle sandheden, gør at man føler at der er noget
uldent ved ulykkesforløbet og den efterfølgende undersøgelse. Det vil
i en retsag blive påstand imod påstand,  selvom den italienske
anklagemyndighed har stærke kort på hånden. Generelt er hele sagen
fyldt med indicier der siger at Williams har kendt til ratstammen.
Adrian Newey har dog fortalt sig: Han har indrømmet at der blev ændret
ved Sennas ratstamme! Dette kan gå hen og blive afgørende i sagen,
medmindre han pludselig nægter det. 
<P>
<CENTER>
<IMG SRC="IMAGES/SEN-5.JPG" tppabs="http://www.winet.dk/kunder/users/arne/images/sen-5.jpg"><BR>
<IMG SRC="IMAGES/SEN-6.JPG" tppabs="http://www.winet.dk/kunder/users/arne/images/sen-6.jpg"><BR>
<I>Pilene peger på brudstedet. Nogle eksperter mener at ratstammen<BR>
brækkede i mellem hænderne på Senna inden uheldet skete.</I>
</CENTER>
<P>
Hvilke konsekvenser kan denne retsag få for de tiltalte, men også  for
fremtidens  Formel 1? Efter den italienske lovgivning kan de tiltalte,
hvis de bliver dømt skyldige, få en fængselsstraf på op til 6 år for
manddrab. Men det er ikke sandsynligt at de vil blive sendt i fængsel
i 6 år. Skyldsspørgsmålet ligger ikke kun hos Williams, men også hos
FIA, der i flere år intet havde gjort for at minimere farten før
betonmuren ved Tamburello, eller at ændre banens udseende for at højne
sikkerheden.
<P>
Der er ingen tvivl om at Senna-sagen er af utrolig stor betydning,
både i at få en afgørelse, men også  for at danne præcedens  i
fremtidige sager. Blandt andet har Benettons chef,  Flavio Briatore,
truet med at boykotte løb på  italiensk grund. "Jeg vil ikke risikere
at bringe mit hold til et land hvor man kan blive dømt skyldig for et
uheld. Uheld er en del af sporten." Dette udsagn er rigtigt. Alle
Formel 1-kørerer ved at der er en fare for at deres liv kan blive taget
ved et alvorligt uheld. De er vant til at tage livsfarlige chancer i
et forsøg på at vinde. Vi har efter Sennas uheld set at FIA har gjort
alt for at højne sikkerheden, også selvom det på den måde kan gå ud
over kvaliteten af Formel 1 løbene. Imolabanen er ændret markant, idet
man  har lavet nogle store S-kurver, der sætter farten ned. Fra en
tilskuers synsvinkel er det naturligvis kedeligt at man ikke kommer op
på de samme farter som før i tiden, men sikkerheden kommer forud for
alt. 
<P>
Af de oplysninger der er tilgængelige kan man kun komme med gisninger.
Der er mange ting som ikke er blevet bekræftet af kilderne, og der er
mange der anonymt har givet oplysninger om rapporten angående uheldet.
Nyheder er derfor mere sladder, og derfor skal mange oplysninger tages
med et gram salt. Derfor er det allerede nu svært at sige noget om
udfaldet af retsagen, ligesom der også kan komme mange ting frem i den
kommende retsag. Den kan godt komme til at trække ud, men det bliver
endnu mere spændende at følge udviklingen i sagen. Hvem ved? Måske er
vi meget klogere om et år eller to.


<P>
<A HREF="mailto:1707bb@nov.jtp.brock.dk">© 1996 - Benjamin Sonne Nøhr Bredahl</A><P>
<I>( Tak til Arne for oplysninger ).</I>
</BODY>
</HTML>
