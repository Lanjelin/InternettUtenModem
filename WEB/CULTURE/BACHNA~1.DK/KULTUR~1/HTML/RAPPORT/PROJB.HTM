<HTML>
<HEAD>
<TITLE>Nationalmuseets pilotprojekt til Kulturnet Danmark. 
</TITLE>
</HEAD>
<BODY>

</center><HR size=5>
<H2>Digitaliserede data på Nationalmuseet - Projektbeskrivelse</H2> 
<HR>
<FONT SIZE=+1>Nationalmuseet pilotprojekt</FONT> til Kulturnet Danmark er etableret som et samarbejde mellem
flere af museets afdelinger. Der er nedsat en intern styregruppe, bestående af
museumsinspektørerne Tine Wanning fra Nationalmuseets Dokumentationcenter, Jørgen
Jensen fra Danmarks Oldtid og Middelalder samt Henrik Jarl Hansen fra Det kulturhistoriske
Centralregister (projektansvarlig).<P>

<FONT SIZE=+1>Pilotprojektet omfatter</FONT> et samarbejde mellem Nationalmuseets Dokumentationscenter og Det
kulturhistoriske Centralregister om at tilgængeliggøre et udvalg af de hidtil digitaliserede
arkæologiske data via Kulturnet Danmark.<P>

<FONT SIZE=+1>Målgruppen</FONT> er  primært den arkæologisk-historisk interesserede person, men materialet vil
blive tilrettelagt således, at det bør kunne fange den nysgerrige Internet-besøger, ligesom det
vil kunne anvendes af uddannelsesinstitutionerne.  <P>

<FONT SIZE=+1>På Nationalmuseet</FONT> findes allerede store mængder af digitaliseret kulturhistorisk materiale.
Indtil nu er ca. 800.000 genstande registreret i tekst, heraf 180.000 også som billeder i
genstandsregistreringssystemet GENREG. Denne registrering forestås af
Dokumentationscenteret. Det kulturhistoriske Centralregister (DKC) indeholder oplysninger
på digital form om ca. 134.000 kulturhistoriske fund og fortidsminder fra hele landet.
Informationerne baserer sig dels på indberetninger fra landets kulturhistoriske museer og dels
på et omfattende arkivmateriale (sognebeskrivelsen) på Nationalmuseet. <P>

<FONT SIZE=+1>Vores overordnede mål</FONT> er at koordinere disse to store databaser på en sådan måde, at, man
som bruger kan søge ind på en given region i landet og her få adgang til gamle og nye tekster
og billeder om de arkæologiske findesteder og genstande samt at se billeder af dem. Man kan desuden
søge udvalkgte gte fund i databasen bpå baggrund af kriteriere  som type og datering og derefter vælge
at se se udbredelsen af de valgte fund inudbredelsen af dem på Æålandkortoversigtskort. <P>

<FONT SIZE=+1>Inden for pilotprojektets rammer</FONT> er det kun realistisk at sammenarbejde en delmængde af
oplysningerne i de to store databaser, og det er derfor besluttet at tage udgangspunkt i fund fra
Danmarks bronzealder. Projektet vil koncentrere sig om de store bronzealderhøje, deres
indhold og fundhistorie samt periodens øvrige spektakulære fund. Med udgangspunkt i kendte
lokaliteter som Egtved og Borum Eshøj, og fund som bronzelurerne og solvognen er der
meget at fortælle både i tekst og billeder om højene, genstandene og deres historie, ligesom
der kan desuden trækkes linjer til de øvrige forhistoriske perioder og til de naturhistoriske
discipliner som kulstof 14 dateringsmetoden, pollenanalysen og dendrokronologien.<P>

<FONT SIZE=+1>En medvirkende årsag</FONT> til at valget er faldet på netop denne periode er, at man i Europarådets
regi i disse år gennemfører en international bronzealderkampagne og at Nationalmuseet som
en udløber heraf i efteråret 1998 åbner en stor udstilling, der senere skal vises i både Bonn og
Paris. Det er vores intention at videreudvikle projektet, således at resultatet kan integreres i
denne  udstilling. 
<P>
<FONT SIZE=+1>Tekst og billeder</FONT> vil blive tilrettelagt ved brug af de standarder, som er tilpasset Internettet. <P>

<FONT SIZE=+1>Da projektet</FONT> tager sit udgangspunkt i materiale, der i årenes løb er indsamlet og registreret  af
Nationalmuseet, vil der ikke opstå problemer omkring ophavsretten i forbindelse med
gennemførelsen af kernen i projektet. Vi ønsker dog også at inddrage publicerede tegninger,
fotos og landkort. I disse tilfælde vil Nationalmuseet afklare copyrighten med
rettighedsindehaverne, før det pågældende materiale bliver stillet til rådighed via Internettet. <P>

<FONT SIZE=+1>Der vil i projektforløbet</FONT> blive lagt stor vægt på formidlingsperspektivet, og det er en selvfølge,
at man på Nationalmuseets WWW server undervejs vil kunne følge projektets fremadskriden. 
Det er desuden hensigten løbende at holde kontakt med de under Kulturnettet nedsatte
vidensgrupper. Efterfølgende vil der blive udarbejdet en rapport over forløbet, hvor der blandt
andet vil blive lagt vægt på de erfaringer, som eventuelt kan influere på den fremtidige
registrering på Nationalmuseet. Resultaterne fra projektet vil ligeledes blive formidlet
elektronisk og via konferencer og trykte publikationer.<P>

<FONT SIZE=+1>Projektet gennemføres</FONT> over en periode på 9 måneder med igangsættelse den 1. april 1995. Der
er allerede nedsat et internt koordineringsudvalg og truffet aftaler med projektmedarbejdere.
Der er ligeledes foretaget en foreløbig afgrænsning af pilotprojektet. <P>

<FONT SIZE=+1>I den første projektmåned</FONT> (april) gennemføres et forstudie med henblik på at foretage en
endelig udvælgelse af data. I perioden maj til medio oktober vil der ske en bearbejdning og
koordinering af informationer fra GENREG og DKC, ligesom der vil blive udarbejdet en
prototype til præsentation af data. Nødvendige nyoptagelser samt digitalisering af eksisterende
tegninger og landkort igangsættes d. 1. juli og afsluttes i løbet af november måned. Det
udvalgte materiale redigeres og  præsentationsapplikationer færdiggøres i årets sidste
måneder, således at projektet kan afsluttes og resultatet gøres tilgængelig på Internettet med
årets udgang. Der vil på dette tidspunkt ligeledes ske en opsummering af projektforløbet samt
blive udarbejdet en endelig afrapportering. <P>

<FONT SIZE=+1>Styregruppen vil</FONT> sammen med medarbejdere fra Det kulturhistoriske Centralregister og
Dokumentationscenteret indgå i arbejdet som en del af museets medfinansiering af projektet.
Styregruppen forventes at lægge tilsammen 6 måneders arbejde i projektet (150.000 kr),
hvortil kommer en eller flere systemmedarbejdere i 5 måneder (100.000 kr).  Desuden stiller
afdelingerne hardware til rådighed i form af et digitalt kamera (100.000 kr) og to PC (50.000
kr). Nationalmuseets forventede medfinansiering bliver således på  400.000 kr.<P>

<FONT SIZE=+1>For det ansøgte</FONT> og bevilgede beløb (515.000 kr) er der indtil videre foretaget følgende
dispositioner. Cand. phil Vibe Ødegaard ansættes i perioden 1.april til 31. december 1996 til
at gennemføre koordineringen og redigeringen af data (225.000 kr). Fotograf Arnold
Mikkelsen ansættes i 4 måneder fra d. 1. juli til at forestå nyoptagelser m.v. (80.000 kr) og
systemplanlægger Peter Skovby Larsen ansættes i 2 måneder til at arbejde med den tekniske
side af sagen (60.000 kr). Først efter d. 1. april vil der blive truffet beslutninger vedrørende de
resterende poster.  <P>

<FONT SIZE=+1>Nationalmuseet har</FONT> på nuværende tidspunkt endnu  ikke andre konkrete projekter planlagt for
Kulturnet Danmark.<P><P>


På styregruppens vegne<P>



<A HREF="mailto:jarl@natmus.min.dk">Henrik Jarl Hansen</A><P>


</BODY>
</HTML>







