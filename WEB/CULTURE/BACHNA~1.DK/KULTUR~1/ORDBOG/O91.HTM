<HTML><HEAD><TITLE>91</TITLE></HEAD><BODY BACKGROUND="../IMG/GGGBCK.JPG" tppabs="http://bach.natmus.min.dk/kulturnet/img/gggbck.jpg" BGCOLOR="#F5E6C8" TEXT="#000000"><B><FONT SIZE=5 COLOR=BF0000>sværd</FONT></B><BR><BR>Bronzealderens sværd er alle tveæggede stikvåben med undtagelse af de specielle og meget sjældne krumsværd. De tidligste bronzesværd i Danmark er indført fra Centraleuropa. Det er lange, kraftige sværd med en stærkt svajet klinge og en smuk dekoration bestående af skraverede trekanter og forskellige liniemønstre. Disse sværd er blevet efterlignet af lokale bronzestøbere, men i en forenklet udgave, hvor klinge og greb er støbt i ét stykke. Der er også eksempler på, at bronzesværd er blevet eftergjort i flint. I løbet af bronzealderens første århundreder udvikles bronzestøbningsteknikken, og produktionen af sværd bliver meget stor og varieret. I ældre bronzealder har sværdklingerne næsten altid samme form: let udsvajet, med en kraftig midtribbe for at give større styrke og ofte med ornamentale linier på begge sider af midtribben. Grebenes udformning varierer derimod meget. De kan være støbt i bronze ("fuldgrebssværd" i arkæologisk sprogbrug) enten sammen med klingen, som man ser det på de ældste eksemplarer, eller for sig selv over en kerne af ler og derpå fæstnet til klingen med bronzenagler. Grebet kan også være udført i organisk materiale, dvs. træ, horn eller ben, og fastgjort til selve klingen eller til en spids eller tungeformet plade i forlængelse af denne (hhv. "grebspids-" og "grebtungesværd"). Det organiske materiale er sjældent bevaret, men ofte finder man en bronzeknap af oval, rund eller firsidet form, der har siddet øverst på mange af disse sværdgreb. I den sidste del af ældre bronzealder (periode III) er det almindeligt, at sværdgrebene består af skiftevis bronze- og hornskiver, hvoraf sidstnævnte normalt ikke er bevaret. På mange af bronzegrebene har der været indlagt harpiksmasse i fordybede mønstre, hvilket har givet et flot farvespil, og på særligt kostbare sværd kan grebet være belagt med guld. Udformningen og dekorationen af greb og grebknapper ændrer sig i løbet af ældre bronzealder, og i reglen kan et sværd dateres temmelig præcist på det grundlag. Selv om den hjemlige sværdproduktion er stor, forekommer der også typer, som er indført fra fremmede egne, måske som led i en gaveudveksling. Det drejer sig først og fremmest om sværd med ottekantet bronzegreb, som er fremstillet i Centraleuropa. I ældre bronzealder forekommer sværdene først og fremmest i mandsgrave, men de kan dog også være nedlagt som offergaver. Det er primært ud fra længden, at sværdene i ældre bronzealder kan skelnes fra dolkene, som i princippet er udformet på samme måde.<BR>Se <A HREF="O29.HTM" tppabs="http://bach.natmus.min.dk/kulturnet/ordbog/o29.htm">krumsværd                     </A><BR>Se <A HREF="O49.HTM" tppabs="http://bach.natmus.min.dk/kulturnet/ordbog/o49.htm">sværdskede </A><BR></BODY></HTML>
