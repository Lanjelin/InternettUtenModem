<HTML><HEAD><TITLE>34</TITLE></HEAD><BODY BACKGROUND="../IMG/GGGBCK.JPG" tppabs="http://bach.natmus.min.dk/kulturnet/img/gggbck.jpg" BGCOLOR="#F5E6C8" TEXT="#000000"><B><FONT SIZE=5 COLOR=BF0000>mandsdragt</FONT></B><BR><BR>Den ældre bronzealders mandsdragt kendes primært fra fire egekistegrave (Muldbjerg, Trindhøj og to i Borum Eshøj), hvor den er fuldt bevaret. Dragten består af en kappe og enten en kofte (Trindhøj, Muldbjerg) eller et lændeklæde (Borum Eshøj) af vævet uldstof, som regel med iblandede hjortehår. Kappen kan være oval (Borum Eshøj) eller nyreformet, dvs. oval med én lige side, der har ligget omkring nakken (Trindhøj, Muldbjerg). Ingen af de fire mænd er blevet begravet iført deres kappe, der i stedet er lagt over dem som et tæppe. Men formentlig har kappen været båret asymmetrisk med åbningen i højre side og været samlet med en nål på denne skulder, hvilket giver den største bevægelsesfrihed. Den øverste kant er bøjet om til en form for krave for ikke at genere på halsen og i nakken. Den knælange kofte består af et ca. 1,35 m bredt tøjstykke, som i begge de øverste hjørner fortsætter i en snip. Koften har været svøbt om kroppen og holdt oppe af læderseler som en forlængelse af snipperne. Selerne har gået hhv. under den ene skulder og over den anden og været fastgjort på ryggen. Mens kappen er skåret af ét stykke stof, er koften syet sammen af to store og flere mindre tøjstykker. Undersøgelser har vist, at koften er stykket sammen af de stumper, der er blevet til overs fra tilskæringen af den nyreformede kappe. Ydermere svarer størrelsen af det rektangulære tøjstykke, der har været anvendt til kappe og evt. kofte, netop til de store skørter, der forekommer i to af egekisterne med kvindebegravelser (Borum Eshøj, Skrydstrup). For at holde koften eller lændeklædet oppe har manden om livet haft et bælte af enten læder, et vævet bånd med kvaster, som det kendes fra kvindedragten, eller blot en uldsnor. Til mandens påklædning har også hørt en rund eller cylindrisk hue, bestående af en flad puld syet sammen med et eller flere sidestykker. De runde huer, der bl.a. er fundet i gravene fra Muldbjerg og Trindhøj samt i den gamle mands grav i Borum Eshøj, er de fineste. De er fremstillet af flere lag uldstof, og udvendigt er der påsyet et tæt lag af små fine tråde, såkaldt 'flos', der giver huen et loddent og pelsagtigt præg. Invendigt kan floshuerne være pyntet med rækker af syninger. Enkelte dragtdele, bl.a. huer, kendes fra andre grave end de fire nævnte.<BR>Se <A HREF="O18.HTM" tppabs="http://bach.natmus.min.dk/kulturnet/ordbog/o18.htm">fodtøj </A><BR></BODY></HTML>
