<title>Vikingeskibshallen udbygges</title>
<img src="MAHEAD.GIF" tppabs="http://bach.natmus.min.dk/natmus/mabrev/9505-4/mahead.gif">
<h2>Vikingeskibshallen udbygges</h2>
<hr>
Lige siden Vikingeskibshallen blev projekteret
i 1960-erne har det været tanken, at museet med tiden skulle kunne
vokse sig større, når nye skibsfund og
andre aktiviteter gav baggrund herfor. I
1994 har hallen fejret sit 25-års jubilæum,
og tiden er nu kommet til at skrive et nyt kapitel i museets historie.
  I slutningen af februar i år bevilgede
Arbejdsmarkedets Feriefond 50,8 mill.
kr. til udbygning af undervisnings- og
formidlingsaktiviteterne ved Vikingeskibshallen.
Sammen med allerede ydede tilskud fra anden side (Velux Fonden
af 1981, Kulturministeriet, Roskilde
Kommune og Roskilde Amt) er der hermed
skabt økonomisk grundlag for gennemførelsen
af den første fase af museets udbygning, og anlægsarbejderne
forventes påbegyndt i løbet af 1995.
Vikingeskibshallens udbygning er led i
en omdannelse af havneområdet i Roskilde, hvor de kulturelle og rekreative
muligheder i området udnyttes fuldt ud.
  Vikingeskibshallens udbygning er
inddelt i 2 faser. Fase 1 berører området
vest for den nuværende museumsbygning, hvor museets mange aktiviteter,
der i dag foregår spredt langs hele havnefronten, vil blive samlet og udviklet i
helt nye rammer. Fase 2 omfatter en ny
museumsbygning syd og øst for den
nuværende, indeholdende udstilling af
skibe fra oldtid og middelalder m.m.
  De jorddynger, der vil møde den
besøgende til Vikingeskibshallen i
sæson 1995, stammer fra arbejdet med
fase 1, som der her kort skal gøres rede
for.
<p>
<h4>Museumsøen</h4>
Museets værft ligger i dag så langt væk fra
Vikingeskibshallen, at museets bådsamling samt de mange aktiviteter på
værftet og sejladserne med skolebørn
og turister ikke opleves af de besegende
som en integreret del af museets formidling. Ved flytning af værftet til
området mellem Roskilde havn og
museet, samt ved etablering af museumshavn i dette område,
vil dette blive ændret radikalt.
Her skal bygges værftshaller, formidlingsbygninger
til museets skoletjeneste samt alle funktioner i forbindelse
med sejladser for skoler, feriegæster,
kursister mv., bygninger til bådelaug,
fundmodtagelse samt opbevaring af
tømmer og både.
  Med en sådan disponering af museumsøen vil publikum, når de går over
broen fra parkeringspladsen, befinde sig
i et usædvanlig attraktivt maritimt miljø.
De daglige funktioner i området - de
mange historiske både, nybygning og
klargering af fartøjer på værftet, sejladserne med skolebørn, turister og andre
interessegrupper - vil i sig selv være en
stor oplevelse. Men herudover lægger
området op til en række særlige aktiviteter.
Det er muligt at etablere en reberbane, så fremstilling af tovværk til
museets skibe kan gøres synlig. Der vil
blive afholdt vikingemarkeder på museumsøen og på de grønne arealer
omkring museet, og kopier af vikingeskibe og andre fartøjer vil blive bygget
udendørs i tilknytning til værftet. I den
forbindelse er det værd at nævne, at der
i tilskuddet fra Arbejdsmarkedets Feriefond
er afsat midler til bygning af yderligere to vikingeskibskopier, Skuldelev
6 - fiskerbåden, samt Skuldelev 1 -
havskibet.
  Når publikum er kommet gennem
aktiviteterne på museumsøen, vil de fra
broen over museumshavnen kunne
overskue hele museets bådsamling.
<p>
<h4>Maritimt aktivitetscenter</h4>
Det Maritime aktivitetscenter vil
komme til at indeholde følgende elementer:<p>
<h5>Skolen for maritim kulturformidling. </h5>
I januar 1994 startede Vikingeskibshallen i samarbejde med Naturskolen en
ny uddannelsesinstitution - Skolen for
maritim kulturformidling, der tilbyder
unge en 2-årig uddannelse i maritim
kultur og formidling. Det umiddelbare
formål med uddannelsen er at sætte
eleverne i stand til at formidle viden,
håndværk, oplevelser og inspiration fra
den nordiske kulturs maritime univers.<p>
<h5>Efteruddannelse af bådebyggere.</h5>
Det specialiserede håndværk indenfor træskibsbygning,
som udføres på Vikingeskibshallens værft, findes ingen andre
steder i Danmark. Det er derfor tanken
at starte en kursusrække under overskriften "Den nordiske båd". Med
båden som udgangspunkt følges ikke
bare bygningen af denne, men også
sejlmageri, rebslagning, smedehåndværk, navigation, sejlads, opmåling og
historie, - alle sideemner, som giver en
større forståelse for den enkelte båds
konstruktion. Kurserne er primært tænkt
som efteruddannelseskurser for bådebyggere/skibstømrere eller andre, som
har erfaring indenfor dette fag.<p>
<h5>Internationalt samarbejde.</h5>
I en række europæiske lande arbejdes der på at
bevare de traditionelle bådebygningstraditioner gennem bygning og sejlads
med kopier af gamle både, ofte med
museerne som udgangspunkt. Der er
her et stort ønske om at kunne udveksle
bådebyggere og bådebyggerlærlinge
landene imellem for at kunne drage
nytte af hinandens erfaringer.<p>
<h5>Maritimt feriecenter.</h5>
Ideen om aktiv betjening af ferierende med interesse
for det maritime område og vikingetiden er en naturlig videreudvikling af
Vikingeskibshallens nuværende aktiviteter.
Sejlads i både fra museets bådsamling og kurser i forskellige maritime
håndværk vil være hovedelementerne i
et sådant tilbud. Roskilde kommune har
i forbindelse med museets udbygning
besluttet at bygge et nyt vandrerhjem
ved siden af Maritimt aktivitetscenter. Dette giver ideelle betingelser
for brugerne af aktivitetscentret.<p>
<h4>Restaurant og kontorer</h4>
En restaurant vil blive placeret i
en bygning lige ved det centrale gangstrøg, der fører fra parkeringspladsen til
museumsøen, og med udsigt over havn
og kanaler, hvor de gamle fartøjer ligger
ved kaj. På etagen over restauranten
indrettes kontorer til forskning og administration.
<h4>Middelalderskibshal</h4>
Mens ovennævnte 1. del af Vikingeskibshallens udbygning nu er på plads
økonomisk og planlægningsmæssigt,
har det lidt længere udsigter med fase 2,
- den nye museumsbygning. Den på
oversigtsplanen anførte udform-
ning er kun en skitse for at vise beliggenheden af den påtænkte bygning.
Den endelige udformning af denne er
lagt i hænderne på den kendte danske
arkitekt Henning Larsen, der skal udforme den nye museumsbygning med
respekt for Vikingeskibshallens markante arkitektoniske profil.
<p>Jan Skamby Madsen


<hr size=4>
<a href="mailto:jorn.sjostrom@natmus.min.dk">Jorn.Sjostrom@natmus.min.dk</a>
<br><i>Copyright &copy 1995 The National Museum of Denmark</i>
<br><i>Last Updated may 5th 1995</i>


