<title>Nye, gamle skibsbilleder 2</title>
<img src="MAHEAD.GIF" tppabs="http://bach.natmus.min.dk/natmus/mabrev/9505-4/mahead.gif">
<h2>Skibet på seglstampen fra Roskilde</h2>
<hr>
De fleste middelalderlige afbildninger
af skibe på segl finder man i den store
og brogede gruppe af bysegl fra havnebyer rundt om i Europa - herunder også
danske. Men der findes også andre
eksempler, som vi skal se det her i en
nyfunden seglstampe fra Roskildes middelalder.<p>
  Midt i nutidens Roskilde, umiddelbart nord for domkirken, ligger der en
mark, som på forunderlig vis ikke har
været bebygget de sidste 400 år. I middelalderen var området del af Skt. Hans
sogn, som strakte sig nordud mellem
domkirken og byvolden. Skønt Roskilde
var en havneby, havde den med sin
beliggenhed på en bakketop ikke direkte adgang til fjorden. I stedet gjorde
byen brug af to havneforstæder: Skt. Jørgensbjerg og Vindeboder.<p>
  Marken kaldes i dag for Provstevænget og har i 1994 været genstand for
arkæologiske undersøgelser. I denne
forbindelse fik Roskilde Museum overdraget
en bemærkelsesværdig seglstampe, der var fundet på overfladen nogle
år forinden. Seglstampen er fremstillet
af bronze med et cirkulært seglfelt, 2,6
cm i diameter. På bagsiden er stampen
forsynet med et greb med gennemboring, så den har kunnet bæres i en kæde
omkring ejermandens hals, i bæltet etc.
I dette greb har ejeren holdt, når han
med stampen satte sit mærke i voks.<p>
<img src="STAMPE.GIF" tppabs="http://bach.natmus.min.dk/natmus/mabrev/9505-4/stampe.gif" ALIGN=LEFT HSPACE=20>
  En seglstampe var i middelalderen en
yderst værdifuld og personlig ting, som
måtte opbevares så sikkert som muligt.
Det var nemlig med stampen, at breve
og dokumenter blev gjort retsgyldige.
Man beseglede, hvor man i vore dage
underskriver. Derfor havde middelalderens seglstamper alle en personlig
udførelse, der på forskellig vis kunne
identificere ejermanden, oftest en kombination af tekst og billede. I dette
tilfælde er forbindelsen særlig udsegt:<p>
  Den latinske omskrift, skrevet med
gotiske bogstaver, lyder: S' Nicholai
Tink Sacerdotis (Sognepræst Nicolai
(Niels) Tinks Segl). Billedet forestiller
den hellige Nicolaus i en situation fra
hans helgenlegende, hvor han redder et
mandskab i havsnød. Sognepræsten har
altså valgt sin navnehelgen til motiv, og
seglbilledet er dermed blevet 'talendé,
et fænomen der er velkendt inden for
heraldikken.<p>
  Sankt Nicolaus var en af de mest
yndede helgener i middelalderen, kendt
som de søfarendes beskytter og børnenes velgører. Han kendes fra utallige
afbildninger, ikke mindst i kirkerne:
Kalkmalerier, træskulpturer etc.<p>
  Nicolai (Niels) Tink kender vi derimod alene fra den fundne seglstampe.
Der er ikke bevaret breve med hans
segl. Sandsynligheden taler for, at han
har været præst i Roskilde, måske netop
i Skt. Hans sogn. Stampen blev fundet
meget tæt ved den nedlagte Skt. Hans
kirkegård, og det er således rimeligt at
forestille sig, at han har fået sin stampe
med sig i graven, som skik var, for at
undgå misbrug efter ejerens død: Vi ved
således ikke, hvornår Nicolai Tink leve-
de, men stampen lader sig datere til
tiden omkring 1400 ud fra bogstaverne
i omskriften.<p>
  Skibet på Niels Tinks seglstampe er
en holk, et stort klinkbygget handelsskib.
De enkelte bordplanker og naglerne ses tydeligt. For og agter bærer det
kasteller, som indgår organisk i skibets
opbygning, ja måske har de ligefrem en
konstruktiv funktion ved at holde sammen
på skibets planker. På ældre fremstillinger af denne skibstype kan man
nemlig se, at plankerne her har været
bundet sammen af reb.<p>
Holken er vist som et skib uden synlig køl og stævn. Det er karakteristisk
ved skrogets halvmåneformede krumning,
som er et resultat af, at alle planker er krummede
og ført helt ud til spidsen af stævn og agterstavn. Holken fører
en enkelt mast og et råsejl. De ses tydeligt på Tinks stampe, hvor den øverste
del af den knækkede mast med sejlet er
ved at forsvinde ud af billedfeltet.
  Skibets mandskab udgøres på afbildningen af tre mænd, som alle er iført
lange kjortler og tidens karakteristiske
hovedbeklædning strudhætten. Man
skal nok ikke tage disse folks størrelse
og antal for bogstaveligt. Selvfølgelig
må skibet tænkes forholdsmæssigt
større end på seglbilledet. Det har imidlertid været vigtigt for signetstikkeren at
udtrykke dramaet i situationen ved at
fremhæve personerne og ikke mindst
deres gestus: Søfolkenes foldede hænder og biskoppens store velsignende
højrehånd. Heri lå nemlig et budskab
fra den fromme sognepræst Nicolai
Tink, - men i tilgift har vi så fået endnu
et skibsbillede fra Danmarks middelalder.
<p>
Michael Andersen,  Roskilde Museum
<hr size=4>
<a href="mailto:jorn.sjostrom@natmus.min.dk">Jorn.Sjostrom@natmus.min.dk</a>
<br><i>Copyright &copy 1995 The National Museum of Denmark</i>
<br><i>Last Updated may. 5 1995</i>


